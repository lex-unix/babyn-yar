---
title:
  'РОЗПОРЯДЖЕННЯ ПРЕЗИДЕНТА УКРАЇНИ № 1172/2005-рп Про заходи щодо реалізації
  державної політики у сфері міжнаціональних відносин, релігій і церкви'
description:
  'РОЗПОРЯДЖЕННЯ ПРЕЗИДЕНТА УКРАЇНИ № 1172/2005-рп Про заходи щодо реалізації
  державної політики у сфері міжнаціональних відносин, релігій і церкви'
type: compact
---

## РОЗПОРЯДЖЕННЯ ПРЕЗИДЕНТА УКРАЇНИ № 1172/2005-рп Про заходи щодо реалізації державної політики у сфері міжнаціональних відносин, релігій і церкви

З метою забезпечення зміцнення соціально-політичної стабільності, утвердження
міжетнічної, міжконфесійної злагоди в суспільстві, додержання загальновизнаних
стандартів захисту прав і свобод людини у цих сферах:

1\. Кабінету Міністрів України:

1\) розробити за участю наукових установ, громадських організацій національних
меншин і затвердити до 1 листопада 2005 року державну програму зміцнення
міжнаціонального миру та злагоди в Україні, запобігання виникненню міжетнічних,
міжконфесійних конфліктів, передбачивши, зокрема, конкретні заходи з утвердження
ідей міжнаціональної злагоди, толерантності у відносинах між представниками
різних національностей та конфесій, підтримки національних культурних традицій,
внесення необхідних змін до навчальних програм і планів, проведення відповідних
наукових досліджень;

2\) забезпечити підготовку та проведення в 2006 році заходів у зв'язку з 65-ю
річницею трагедії Бабиного Яру, утворення відповідного організаційного комітету
за участю представників громадських організацій, затвердження плану заходів та
фінансування його реалізації;

3\) розглянути до 15 жовтня 2005 року питання щодо створення в установленому
порядку державного історико-культурного заповідника "Бабин Яр";

4\) вжити невідкладних заходів щодо відновлення діяльності міжвідомчої комісії,
передбаченої Указом Президента України від 21 березня 2002 року № 279 "Про
невідкладні заходи щодо остаточного подолання негативних наслідків тоталітарної
політики колишнього Союзу РСР стосовно релігії та відновлення порушених прав
церков і релігійних організацій".

2\. Державному комітету телебачення і радіомовлення України забезпечувати
висвітлення у засобах масової інформації заходів щодо виконання цього
Розпорядження.

Президент України\
**Віктор ЮЩЕНКО**

23 вересня 2005 року
