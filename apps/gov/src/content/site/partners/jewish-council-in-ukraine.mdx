---
title: 'Єврейська рада України'
description: 'Єврейська рада України'
type: compact
---

## Єврейська рада України

Єврейська рада України – найстаріша національна організація країни, яка виросла
з Київського товариства культури, утворена 22 жовтня 1988р. при Українському
фонді культури.

Рада була однією з перших республіканських національних організацій в колишньому
СРСР і першою національною організацією всеукраїнського рівня. З 23 організацій,
які входили в той час в Раду, вона зараз об’єднує 160 товариств обласного та
міського рівня. Рада займає приміщення площею 410 кв.м (20 кімнат, актовий зал,
зал прийомів).

Єврейська рада України була ініціатором проведення перших в Україні і СРСР
виставок з єврейської тематики, які експонувались в найбільших музеях:
Національний музей історії України, Національний музей історії Великої
Вітчизняної війни, Національний музей літератури України, Національний музей
Тараса Шевченка, Музей історії Києва, Музей друкарства і книги України. Це були
виставки, присвячені героїзму євреїв в роки війни, героїзму Варшавського гето,
геноциду євреїв, трагедії Бабиного Яру. Культурні заходи проводились у палаці
„Україна”, Національній опері України, Національному академічному драматичному
театрі ім. І.Франка, Українському домі, Національній парламентській бібліотеці
тощо.

За ініціативи Єврейської ради України побудовані в Києві пам’ятники
Шолом-Алейхему, «Мінора», «Розстріляним дітям Бабиного Яру», встановлені
меморіальні дошки Шолом-Алейхему, Голді Меїр, підпільниці Тетяні Маркус,
письменнику Давидові Гофштейну, вченому Ізраїлю Медовару, композиру Ігорю Шамо,
диригенту Натану Рахліну, лікарю Михайлу Сігалову, журналісту Якову Давидзону.

Рада розробила ритуал відзнаки трагедії Бабиного Яру, який проводиться щорічно з
1989р., затвердила звання «Праведник України», «Праведник Бабиного Яру», «Діти
праведників» і нагороджує їх відповідними дипломами (єдина серед колишніх
республік СРСР). Рада вивела Україну за кількістю Праведників на 3 місце в
Європі (в 1991р. Радянський Союз був на 17 місці).

З 1999р. газета «Єврейські вісті» проводить конкурс поетів ім. А.І.Кацнельсона
(твори українською мовою) та Л.М.Вишеславського (твори російською мовою). З
1994р. відбувається присвоєння звання і вручення дипломів «Почесний діяч
Єврейської ради України», за безкорисні вчинки та благодійність встановлена
премія «Міцна» («Благодіяння).

В 1989р. започатковані Дні пам’яті Шолом-Алейхема та свято вулиці його імені.
Щорічно проводяться Дні пам’яті Бабиного Яру: 29-30 вересня Президент України,
Голова Верховної Ради, Прем’єр-міністр, голова Київської міської
держадміністрації, дипломати та ін. покладають квіти до Монументу жертвам
Бабиного Яру. Тут проходить мітинг пам’яті всіх жертв трагедії. За єврейським
календарем проводиться День пам’яті розстріляних євреїв з ходою «Дорогою смерті»
– від мотозаводу до пам’ятника „Мінора”, де також відбувається траурний мітинг.

З перших кроків своєї діяльності Єврейська рада України, переборовши опір деяких
діячів, взяла курс на тісну співпрацю з державними організаціями та установами.
На таких засадах за ініціативи Ради в Києві була відкрита перша в СРСР державна
єврейська бібліотека ім. О.Шварцмана (29 грудня 1989р.), курси єврейської мови
(28 січня 1989р), Кабінет єврейської культури (1 грудня 1990р.), товариство
«Україна-Ізраїль», газета «Возрождение», Міжнародний Соломонов університет.
Створені єврейські групи в Педагогічному інституті ім. Горького (нині
Драгоманова) та Інституті театрального мистецтва ім. Карпенка-Карого.
Ініційовано створення в Києві Музею-квартири ім. Шолом-Алейхема та Державного
заповідника «Бабин Яр». На межі 1989-1992рр. Рада сприяла відкриттю єврейських
шкіл в м.Києві, Дніпропетровську, Харкові, Запоріжжі, Одесі.

Рада проводить різноманітні конференції, семінари, концерти, круглі столи, Рада
видала 25 книжок (Книги пам’яті, Енциклопедію Холокосту, Єврейську військову
енциклопедію, спогади свідків трагедії Бабиного Яру, книги про праведників,
словник, книгу гумору, книги єврейської історії, альбоми тощо). З 1991р.
видається єдина в світі єврейська газета «Єврейські вісті», яка фінансується
державою. Рада ініціювала видання на таких же засадах газет болгарського,
вірменського, польського, румунського товариств.

В склад Єврейської ради України входять такі структури:

1. Фонд «Пам’ять жертв фашизму в Україні».
2. Фонд «Пам'ять Бабиного Яру» з виставковим залом.
3. Редакція газети «Єврейські вісті».
4. Всеукраїнська асоціація ветеранів війни.
5. Асоціація Праведників Бабиного Яру.
6. Відділ «Шолом-Алейхем і Україна».
7. Асоціація ветеранів спорту.
8. Всеукраїнський музейний фонд з виставковим залом.
9. Центр «Героїзм і Холокост».
10. Виставка «Єврейський народ у Великій Вітчизняній війні».
11. Всеукраїнська асоціація єврейських засобів масової інформації.
12. Редакція «Єврейська енциклопедія України».
13. Редакція «Книги пам’яті України».
14. Редакція «Книга скорботи України».
15. Служба пошуку.
16. Відділ виставок.
17. Недільна школа.
18. Архів.
19. Молодіжний центр.
20. Бібліотека з літературою на мові ідиш, івриті, українській, російській.
21. Клуб творчої інтелігенції.
22. Кіноклуб та кінолекторій
23. Клуб «Києвознавець»
24. Літературна студія
25. Газетний фонд.

Рада проводить шефську роботу в середній школі с.Вороньків Бориспільського р-ну,
де жив Шолом-Алейхем. Там створено музей, проводяться концерти, в бібліотеку
школи передано більше 100 книжок, комп’ютер.

За ініціативи Єврейської ради України Президент України повернув звання Героя
Радянського Союзу, якого вони були позбавлені під час від’їзду за кордон,
Михайлу Грабському (США) та Мілі Фельзенштейну (Ізраїль).

За представленням Єврейської ради України 298 Праведників України та Бабиного
Яру були нагороджені орденами «За заслуги», а 18 чол. були удостоєні почесних
звань народного та заслуженого артиста України, народного та заслуженого
художника України, заслуженого працівника культури України: композитор Я.Цегляр,
художник І.Тартаковський балетмейстери А.Рубіна та Є.Монарх, співаки І.Гельфер
та А.Макаровський, поет А.Кацнельсон, письменник О.Лізен. Голови товариств
С.Бельман та М.Гольденберг нагороджені орденами «За заслуги», удостоєні Почесних
грамот Президента України, присвоєно звання “Герой України” видатній підпільниці
Тетяні Маркус та визволителю концтабору Освенцим А.П.Шапіро.

Рада виступила з ініціативою відзнаки 150-річчя від дня народження видатного
письменника Шолом-Алейхема на державному рівні, для чого, Розпорядженням Кабміну
створено Оргкомітет з проведення цього заходу.

Єврейська рада України неодноразово надавала гуманітарну допомогу різним
організаціям району: Центрові соціальної допомоги молоді, передала книги
Київському військовому шпиталю, школам району.

Єврейська рада України є культурологічною організацією не тільки для євреїв, а
для мешканців м. Києва та району. Багато людей різних національностей відвідують
заходи Ради, виписують газету «Єврейські вісті». Таке ж становище і серед членів
літературної студії та кінолекторію, який відкрито для всіх. Асоціація
Праведників повністю складається з людей неєврейської національності, головним
чином, українців.

Президент Єврейської ради України І.М.Левітас зустрічав на Бабиному Яру і
розповідав про трагедію, яка там відбулась, Президентам України: Л.М.Кравчуку,
Л.Д.Кучмі, В.А.Ющенку; Президентам США Д.Бушу та Б.Клінтону, Президентові
Ізраїлю М.Кацаву, Німеччини –Р.Герцогу, прем’єр-міністрам Ізраїлю І.Шаміру,
І.Рабину, Б.Нетаньягу, іншим державним діячам України та зарубіжних країн, а
також дипломатам й численним делегаціям багатьох країн.

Єврейська рада України – некомерційна, неприбуткова організація, яка існує
виключно за рахунок благодійних внесків різних організацій та окремих осіб.
Окремі культурні заходи (концерти, виставки, семінари) фінансуються
Міністерством культури і туризму України, Державним комітетом України у справах
національностей та релігій, Київською міською держадміністрацією.

Єврейську раду України неодноразово відвідували державні іноземні організації
Ізраїлю, Росії, США, Англії, Німеччини, Франції, Польщі, Італії, Норвегії, посли
багатьох країн, а також державні особи України, міністри, народні депутати тощо.

**Контактна інформація**\
01103 м. Київ-103, вул. Німанська, 7\
Тел.: 286-3961, 284-9154, факс: 285-9604\
e-mail: levit@voliacable.com; levitas@ukr.net\
р/р 26000026425881 в Печерському відділенні КМФ АКБ УСБ, МФО 322012, ЗКПО
21714554
